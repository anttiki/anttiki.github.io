---
layout: post
title: Raportti MajataloCon 0:sta
---

En ole vähän aikaan kirjoittanut tähän blogiin. Vuodenvaihteessa on kuitenkin ollut tapana kirjoittaa vuoden peleistä. Niinpä aktivoin tämän blogin. Ainakin hetkeksi. 

Ennen vuoden pelejä haluan kuitenkin jakaa yhden kokemuksen viime vuodelta. Nimittäin ensimmäisen MajataloConin, tai jopa ensimmäistä edeltävän MajataloCon 0:n järjestämisen. 

Kirjoitin tämän julkaisun alun perin [MajataloConin sivuille](https://www.majatalocon.fi/tannehan-voisi-vaan-jaada-asumaan-raportti-majatalocon-0-sta/) - ja julkaisen sen nyt täällä myös.

# Tännehän voisi vaan jäädä asumaan

Ensimmäinen, tai jopa järjestysnumeroltaan ensimmäistä edeltävä, kokeellinen [MajataloCon 0](https://majatalocon.fi/) tapahtui 14.-16.11. Tässä summaus MajataloCon-viikonlopusta.

![](https://www.majatalocon.fi/content/images/size/w1200/2025/11/IMG_20251114_221424-COLLAGE.jpg)

## Mitä, miksi, miten

Minun (hei, olen conin pääjärjestäjä Antti Kirjavainen) johtoajatukseni MajataloConista oli tapahtuma, jossa keskitytään roolipelaamiseen ja vapaamuotoiseen ajanviettoon yhdessä. Kun viime talvena kuulin, ettei Tracon Hitpointtia järjestetä tänä syksynä, sain ajatuksen roolipelitapahtuman järjestämisestä.

Paikkaa pohtiessani mieleeni tuli uniikki ja tunnelmallinen [Ystävyyden majatalo](https://ystavyydenmajatalo.fi/?ref=majatalocon.fi) Salon Kruusilassa. Kun loppukesästä tapahtuman järjestämisen ajatus alkoi konkretisoitua, huomasin että haluan yrittää saada kokeiluversion tapahtumasta kokoon jo samana syksynä.

Tämän seurauksena 13 roolipeliharrastajaa kohtasi perjantaina 14.11. ystävyyden majatalossa ja pelasi roolipelejä koko viikonlopun.

Roolipelien lisäksi tärkeitä piirteitä tapahtumassa oli majatalon väen tarjoama täysihoito ja se, että illat oli varattu vapaamuotoiselle ajanvietolle ja ex tempore -peleille. Sekä tietysti saunomiselle.

## Mitä conissa tehtiin

Conissa pelattiin 9 aikataulutettua roolipeliä, jotka osallistujat olivat tarjoutuneet conissa vetämään. Kaikki pelit toteutuivat ja kaikki halukkaat pääsivät mieleisiinsä peleihin jokaisessa viikonlopun kolmessa pelislotissa.

![Shadowdark-seikkailu meneillään majatalon tuvassa](https://www.majatalocon.fi/content/images/2025/11/IMG_20251115_155246.jpg)

Pelaajat pääsivät viikonlopun aikana pelaamaan niin koiria, post-apokalyptisia punkkareita, lapsia fantasiamaailmassa kuin myös perinteisempiä seikkailijoita ja tyrmäntutkijoita. Pelitarjonnasta voit lukea lisää [täältä](https://www.majatalocon.fi/roolipeliohjelma/).

![Täytetyt päät - tappavat häät -pelissä oli vauhdikasta menoa Blightburg -roolipelin voimalla](https://www.majatalocon.fi/content/images/2025/11/IMG_20251115_114520.jpg)

Osallistujat pitivät conin peleistä ja peliseurasta paljon:

> "Huolella mietityt pelit"  
> "Loistava peliseura"  
> "Pääsin siihen peliin mihin halusin"

![Tuvassa pelattiin Marmorihallien muistot -kertapeliä sunnuntaina](https://www.majatalocon.fi/content/images/2025/11/IMG_20251116_120049.jpg)

Conin aikataulussa illat oli varattu vapaamuotoiselle ajanvietolle. Heti ensimmäisenä iltana conivieraat villitsi Skull-bluffauspeli, jonka pelaaminen jatkui läpi viikonlopun.

![Perjantai-illan tiukat Skull-pelit](https://www.majatalocon.fi/content/images/2025/11/IMG_20251114_221411--1-.jpg)

Tämän lisäksi pelattiin muita lauta- ja korttipelejä, sekä myös ainakin kaksi ex tempore roolipeliskenua: Holveja ja hirviöitä sekä The Barbarian's Bloody Quest. Yksi kirjoituskierroskin conissa järjestettiin.

Pelien lisäksi conissa tietysti syötiin ja nukuttiin. Lauantaina majatalon väki tarjosi meille aamiaisen, lounaan ja päivällisen.

## Tapahtumapaikka, eli Ystävyyden majatalo

![Ystävyyden majatalo](https://www.majatalocon.fi/content/images/2025/11/IMG_20251114_152410.jpg)

[Ystävyyden majatalo](https://ystavyydenmajatalo.fi/?ref=majatalocon.fi) on ainutlaatuinen paikka. Se on majatalo, vaeltajien tilapäinen yhteisö, elämän kolhuista toipujien varakoti ja yhteisöllinen tuki syrjöytymisvaarassa oleville nuorille. Lisäksi se on uniikki ja kiintoisa kokoelma rakennuksia. Majatalon toimintaa pyörittää [Kohtaaminen Ry](https://ystavyydenmajatalo.fi/tue-toimintaamme/liity-jaseneksi/?ref=majatalocon.fi).

MajataloConin tarpeisiin Ystävyyden majatalo oli juuri sopiva paikka. Osallistujat kuvasivat sitä tunnelmalliseksi, lämminhenkiseksi, eksoottiseksi ja inspiroivaksi. Majatalon väki tarjosi osallistujille täysihoidon. Myös ruokaa osallistujat kehuivat kovasti.

> "Ystävyyden Majatalo oli seesteinen, kiinnostava ja sopi tapahtumaan mainiosti" -osallistujan palaute kävijäkyselyssä

Hienoa oli myös kuulla lauantaina päivällisellä Ystävyyden majatalon perustajan Daniel Nylundin kertomusta majatalon historiasta ja ajatuksista majatalon, sen toimintatarkoituksen ja yhteisön taustalla.

Majatalosta kaikki osallistujat saivat oman huoneen sopivan osallistujamäärän vuoksi. Iltaisin saunoimme järven rannassa olevassa komeassa saunassa, jonka lauteille mahtui helposti yli 10 ihmistä kerrallaan. Muutama uskaltautui uimaankin virkistävässä vedessä.
## Osallistujien kokemukset

Conivieraat tuntuivat pitävän conista paljon: kävijäkyselyssä yleisarvion keskiarvo asteikolla 0-5 oli 6,5! Hyvä on, järjestäjänä säädin tuota kysymystä sillei jännästi että vastausvaihtoehdot menivät asteikon yli, mutta saman verran molempiin päihin.

Conia kiiteltiin seesteisestä tunnelmasta, jonka yksi osallistuja yhdisti siihen, että sai kulkea koko conin ajan villasukat jalassa. Joku toinen kuvaili conia "roolipelitapahtumaversioksi hermoparantolasta". Ja useammankin kuulin miettivän conin aikana, että **tännehän voisi vaan jäädä asumaan** conin jälkeen.

Porukka kiitteli myös toisia osallistujia: porukka oli kuulemma kivaa, ja oli mukava tutustua uusiin ihmisiin.

## Järjestäjän metkut

Järjestäjänä minulla oli muutama tavoite tapahtumalle. Ensimmäisenä oli luoda sellainen tuntu osallistujille, että he ovat tervetulleita. Tähän tarkoitukseen kokosin jokaiselle osallistujalle majatalovieraan peruspakkauksen, jossa oli mm. tervetuliaiskirje ja handout, johon oli koottu muiden osallistujien jakamia odotuksia conista. Tässä tavoitteessa onnistuin palautteen mukaan hyvin: _"Antti sai koko porukan kokemaan itsensä tervetulleeksi ja fiilis olis hyvä läpi viikonlopun"_.

Toisena tarkoitus oli luoda sellainen tapahtuma, jossa osallistujat osallistuvat aktiivisesti tehdäkseen kaikkien conikokemuksesta omalla panoksellaan mahtavamman. Tähän liittyvää viestintää oli tapahtuman webbisivuilla ja osallistujaviestinnässä useampaan otteeseen. Lisäksi jaoin osallistujille conin alussa XP-kortteja, joilla osallistujat pystyivät jakamaan kokemuspisteitä toisilleen asioista, joista halusivat toisiaan kiittää. Nämäkin otettiin ahkeraan käyttöön; useammalta conivieraalta loppuivat XP-kortit kesken viikonlopun aikana.

## Yhteenveto

Kaiken kaikkiaan MajataloCon 0 oli mielestäni onnistunut kokemus. Tapahtumasta kiinnostui tarpeeksi ihmisiä, jotta se kannatti järjestää. Samoin kaikki osallistujat tuntuivat nauttivan tapahtumasta.

Itse opin myös tapahtuman järjestämisestä muutaman asian. Ensinnäkin, en tule enää jatkossa tuijottamaan osallistujamäärää niin paljoa onnistumisen mittarina. 13 osallistujan coni oli monella tapaa ideaalitapahtuma. Kaikki tutustuivat toisiinsa conin aikana ja useimmat pääsivät myös samaan pelipöytään viikonlopun aikana. Ja noin pieni tapahtuma oli suhteellisen vaivatonta järjestää yksinkin.

Toiseksi, conin lopuksi useampikin ihminen vastasi kutsuuni tulla mukaan järjestämään tulevia MajataloConeja. Tämä tarkoittaa sitä, että jatkoa on luultavasti luvassa.

Jos siis tulevat MajataloConit kiinnostavat, kannattaa [tilata MajataloConin uutiskirje](https://www.majatalocon.fi/tannehan-voisi-vaan-jaada-asumaan-raportti-majatalocon-0-sta/#/portal/signup). Sen avulla saat tiedon seuraavan MajataloConin ajankohdasta ensimmäisten joukossa!
